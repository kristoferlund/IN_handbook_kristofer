---
title: "Stadgar"
date: "01/01/2019"
slug: "/stadgar"
---

§1. Partiets namn är Initiativet

§2. Partiet har sitt säte i Stockholm

§3. Initiativets syfte är att katalysera ny politik som når långt bortom nuvarande verklighet. Vi fokuserar på engagemang och medskapande, delaktighet och medvetenhet hellre än valresultat. Vi tror på värderingar framför klassiska ideologier, på en framtid som utgår från mänskliga behov inom planetära gränser och på att inkludera framför att exkludera. Vi värdesätter lösningar, utmaningar och bättre frågeställningar som utgår från ett systemperspektiv. För att lösa det demokratiska underskottet vill vi fokusera på fantasi och vision. Genom politiska laboratorier, kreativt ledarskap och en lyssnande kultur lanserar vi en fredlig revolution som möjliggör för alla invånare att vara med och skapa lösningar på de komplexa utmaningar som vårt samhälle och biosfär står inför.

§4. Partiet verkar i enlighet med grundläggande demokratiska principer, sina Värderingar samt Attityder.

§5. Om oklarhet gällande dessa stadgars innebörd skulle uppstå, i samband med årsmöte eller extra årsmöte, gäller mötets tolkning tills klargörande ändring införs. Om oklarhet gällande dessa stadgars innebörd skulle uppstå, i varje annat fall, gäller partistyrelsens tolkning i samråd med revisorer tills klargörande ändring införs.

§6. Vid tolkning av denna stadga skall stadgeparagraf ett (1) till och med nio (9) ges överordnad betydelse gentemot varje annan stadgeparagraf.

## Ändring av stadgar

§7 För ändring av, eller tillägg till, stadgeparagraf ett (1) till och med nio (9) krävs att likalydande beslut antas, med två tredjedels (2/3) majoritet, av två på varandra följande, ordinarie årsmöten. För ändring av, eller tillägg till, varje annan paragraf krävs att förslaget antas, med två tredjedels (2/3) majoritet, av årsmöte.

§8 Ändring av stadgeparagraf, eller tillägg till stadgarna, kan endast upptas till behandling av årsmöte om förslag därom uttryckligen angivits i årsmöteshandlingarna, i form av motion, eller om ett enhälligt årsmöte beslutar uppta förslaget.

§9 För upplösning av partiet krävs beslut vid två (2) av varandra efterföljande årsmöten, varav minst ett (1) av dessa årsmöten ska vara ett ordinarie årsmöte och att förslaget om upplösning vid det sista årsmötet får minst två tredjedelars (2/3) majoritet. Minst fyra veckor ska förlöpa mellan dessa årsmöten. Vid det senare tillfället ska även beslut fattas om hur partiets tillgångar ska fördelas. Partiets tillgångar får inte fördelas bland medlemmarna och ska alltid fördelas till förening eller annan ideell organisation som kan sägas verka i linje med partiets syfte. Beslut om fördelning fattas med enkel majoritet av årsmöte.

§10 Medlemskap i partiet är öppet för var och en som vill bidra till partiet och dess syfte i enlighet med partiets värderingar och attityder.

§11 Som medlem räknas den som registrerats sig som medlem. Årsmötet kan bestämma att det är gratis att vara medlem, eller att föreningen ska ha en medlemsavgift. Om det finns en medlemsavgift, måste den vara inbetald för att en person ska räknas som medlem.

## Partistyrelse

§12 Partiet leds mellan årsmöten av en partistyrelse. Partistyrelsen ansvarar för att:
planlägga, leda och inför årsmöte ansvara för politik, ekonomi, organisation och kampanjverksamhet
Hålla kontakt med medlemsgrupper

§13 Partistyrelsen utses av årsmötet. Partistyrelsen består av en (1) partiledare, en (1) vice partiledare samt en (1) partisekreterare. Därefter utser årsmötet minst fyra (4) och maximalt åtta (8) ledamöter.

§14 Valbar till partistyrelsen är partimedlem som är etablerad i Sverige.

§15 Partistyrelsen är beslutsmässig då samtliga styrelsemedlemmar är skriftligen kallade minst en (1) vecka innan partistyrelsemötet och minst hälften av dem är närvarande.

§16 Vid omröstning i partistyrelse fattas beslut med enkel majoritet om inte annat föreskrivs i stadgan. Nedlagda röster räknas ej. Vid lika röstetal tillämpas partiledares utslagsröst och om så inte är möjligt slumpen.

§17 Vid avsägelse eller frånfälle av partiledare under mandatperiod ersätter vice partiledare fram till dess partiledaren antingen återinträder i funktionen eller ersätts genom fyllnadsval.

§18 Vid avsägelse av eller frånfälle av partiledare och vice partiledare ska extra årsmöte utlysas snarast för att fyllnadsvälja partiledare, dock inte om det är mindre än tre (3) månader kvar till ordinarie årsmöte. Fram till extra årsmöte eller ordinarie årsmöte utser partistyrelsen inom sig en tillfällig partiledare.

§19 Vid avsägelse eller frånfälle av övrig ledamot i partistyrelsen under mandatperiod ska partistyrelsen uppmana valberedningen att efter nomineringsförfarande finna ersättare. Denna paragraf upphör att gälla den 31 december 2019.

§20 Partistyrelsen utser inom sig två (2) ekonomiansvariga. Partiet firma tecknas av två styrelseledamöter gemensamt varav en ska vara ekonomiansvarig.

§21 Partistyrelsen kan utse en (1) firmatecknare som har rätt att teckna firman i löpande förvaltningsärenden.

§22 Partistyrelsens sammanträden ska protokollföras och protokollen ska finnas tillgängliga för partiets medlemmar.

§23 Partistyrelsen tillträder dagen efter avslutat årsmöte.

## Förtroendevalda

§24 Ingen får inneha en plats i något organ i riksorganisationen längre än tio år i följd. Riksdagsledamot får sitta tre mandatperioder. Statsråd får sitta 12 år. EU-parlamentariker får sitta två mandatperioder. Samma person får därefter ej väljas till samma igen inom tre år.

## Medlemsgrupper

§25 Medlemmar kan organisera sig i medlemsgrupper av både geografisk och tematisk karaktär. Det finns två typer av medlemsgrupper:
- Geografisk medlemsgrupp
- Tematisk medlemsgrupp

§26 Geografisk medlemsgrupp organiserar medlemmar utifrån geografisk tillhörighet, varav det minsta möjliga geografiska området för inrättandet av en geografisk medlemsgrupp är ett kvarter, gata, by eller motsvarande. För att representera partiet i kommun- eller läns-/regionpolitik kan en kommungrupp, läns/regiongrupp bildas.

§27 Endast en geografisk medlemsgrupp kan omfatta samma (eller delar av samma) geografiska område, men en medlemsgrupp för ett större geografiskt område kan innefatta geografiska medlemsgrupper för mindre området som finns inom det större området. Alla medlemmar som till det nationella medlemsregistret anmält adress i det aktuella området är medlemmar i den geografiska medlemsgruppen.

§28 Tematisk medlemsgrupp organiserar medlemmar utifrån ett tema eller intresseområde. De medlemmar som anmäler sitt intresse för att delta i gruppens arbete räknas som medlemmar i den tematiska medlemsgruppen.

§29 En medlemsgrupp bildas på initiativ av en eller flera medlemmar. Tematisk medlemsgrupp ska godkännas av partistyrelsen. Geografisk medlemsgrupp ska godkännas av partistyrelsen eller den partistyrelsen anger.

§30 För att en medlemsgrupp ska godkännas ska den:
- Vara öppen för medlemmar och icke medlemmar att engagera sig i
- Bestå av minst tre (3) medlemmar
- ha ansvarig kontaktperson

§31 En medlemsgrupps organisation, stadga och verksamhet får inte bryta mot denna stadga, partiets Värderingar och Attityder. Medlemsgrupp som inte följer, eller aktivt motarbetar denna stadga, partiets Värderingar och Attityder kan fråntas medlemsgruppsstatus av partistyrelsen.

§32 En medlemsgrupp har rätt att fatta beslut i frågor som rör den egna gruppens arbete och verksamhet.

§33 Geografisk medlemsgrupp ska fortlöpande informera sina medlemmar om medlemsgruppens verksamhet.

§34 Tematisk medlemsgrupp ska fortlöpande informera alla partiets medlemmar om sin verksamhet och inbjuda till att delta i den.

## Val till och fastställande av listor för parlamentariska val

§35 Val till listor för kommunfullmäktige och landstings- eller regionfullmäktige fattas av respektive kommungrupps eller läns-/regiongrupps valmedlemsmöte.

§36 Kallelse till valmedlemsmöte och beslutsunderlag ska skickas till alla medlemmar i Initiativet som till det nationella medlemsregistret anmält adress i aktuell kommun eller aktuellt område. Kallelse ska skickas per e-post, eller per post om medlem inte anmält e-postadress. Kallelse ska nå medlemmarna minst tre (3) veckor före mötet.

§ 37 Rösträtt har den medlem som senast sju (7) dagar innan valmedlemsmötet finns registrerad som medlem och till det nationella medlemsregistret anmält adress i kommunen eller området, samt är närvarande på valkonferensen eller är ombud för sådan medlem.

§38 På mötet ska följande punkter behandlas:
- Val till listor för parlamentariskt initiativ
- Fastställande av listor

§39 Val till listor för riksdag och EU-parlament och fastställande av sådana listor sker på nationellt valmedlemsmöte.

§40 På nationellt valmedlemsmötet ska följande punkter behandlas:
- Val till listor för parlamentariskt initiativ
- Fastställande av listor

§41 I övrigt gäller för nationellt valmedlemsmöte detsamma som för ordinarie årsmöte.

## Årsmöte

§42 Initiativets högsta beslutande organ är årsmötet. Årsmötet hålls varje år tidigast den 1 mars och senast den 15 maj.

§43 Kallelse till ordinarie årsmöte sker genom skriftlig kallelse senast sex (6) veckor före årsmöte.

§44 Rösträtt på årsmötet har fysiskt närvarande medlemmar i Initiativet som finns registrerade som medlemmar senast sju (7) dagar innan årsmötet eller är ombud för sådan medlem.

§45 Inlämnade motioner och andra möteshandlingar som propositioner, valberedningens förslag, revisorernas verksamhetsberättelse, styrelsen verksamhetsberättelse, styrelsens verksamhetsplan och ekonomisk redovisning, ska finnas tillgängliga för medlemmar senast 14 dagar före årsmötet.

§46 På årsmötet ska följande punkter tas upp:

- Årsmötets öppnande
- Fastställande av röstlängd
- Frågan om årsmötet utlysts enligt stadgarna
- Val av mötesordförande och vice mötesordförande
- Val av mötessekreterare och vice mötessekreterare
- Val av minst två (2) justerare
- Val av tre (3) rösträknare
- Fastställande av dagordning
- Bokslut för avslutade räkenskapsår
- Partistyrelsens verksamhetsberättelser
- Revisorernas berättelse
- Frågan om ansvarsfrihet för partistyrelsen för avslutade räkenskapsår
- Fastställande av medlemsavgift
- Fastställande av budget
- Motioner
- Val av partiledare
- Val av partistyrelseledamöter
- Val av revisorer
- Val av valberedning

§47 Förslag till årsmöte som är partistyrelsen tillhanda senast fyra (4) veckor före årsmöte är motion. Nominering till stadgemässiga val förrättade på årsmöte från annan än valberedning skall vara partistyrelsen tillhanda senast fyra (4) veckor före årsmöte.

§48 Nominerad som ej senast två (2) veckor före årsmöte lämnat besked till partistyrelsen om att nominerad godtar nomineringen är ej längre nominerad.

§49 Årsmöte väljer ledamöter till partistyrelse, partiledare, partisekreterare, valberedning, revisorer och kandidater till parlamentariska val bland de nominerade som accepterat nominering till respektive val. Om så inte kan ske får ytterligare nomineringar ske på årsmötet.

§50 Vid omröstning på årsmöte fattas beslut med enkel majoritet om inte annat föreskrivs i stadgarna. Nedlagda röster räknas ej. Vid lika röstetal genomförs en kort debatt i frågan omröstningen gäller och sedan genomförs en ny omröstning. Om lika röstetal kvarstår efter totalt två omröstningar tillämpas slumpen.

§51 Vid sluten omröstning till numrerade listor såsom valsedlar ska de röstberättigade numrera kandidaterna enligt den ordning de önskar se dem på listan. Den som i omröstningen fått flest ettor placeras då högst upp på listan, den som fått flest ettor och tvåor på position två och så vidare tills beslutat antal namn uppfyllts.

## Extra årsmöte

§52 Extra årsmöte får endast besluta i de frågor som uttryckligen angivits i kallelsen.

§53 Om partistyrelsen så beslutar eller om revisorerna eller minst en tiondel (1/10) av medlemmarna så kräver, skall extra årsmöte utlysas av partistyrelsen eller revisorer.

§54 Extra årsmöte är beslutsmässig då kallelse och årsmöteshandlingar utgått till medlemmar, medlemsgrupper, partistyrelseledamöter, revisorer och valberedning senast fyra (4) veckor före årsmötet, med uppgift om tid och plats för det extra årsmötet.

## Valberedning

§55 Partistyrelsen förbereder årsmötets val av Valberedningen. Förslaget till ny Valberedning sänds ut till alla medlemmar tillsammans med övriga årsmöteshandlingar. Valbar till valberedning är medlem i partiet.

§56 Valberedningen utses av årsmötet. Årsmötet utser minst tre (3) och max sju (7) valberedare.

§57 Valberedningen utser ordförande inom sig.

§58 Valberedningens uppgift är att till nästa årsmöte bereda valen och nominera kandidater till partiledare och till övriga partistyrelseledamöter, till revisorer. Nomineringen skall finnas årsmötet skriftligen tillhanda.

## Revisorer

§59 Årsmötet väljer tre (3) revisorer.

§60 Revisorernas uppgift är att granska partiets räkenskaper, handlingar och förvaltning. Revisorerna ska verkställa revision samt avge revisionsberättelse på årsmötet. I revisionsberättelsen ska finnas ett förslag till beslut i frågan om ansvarsfrihet för partistyrelsen.

§61 Partistyrelsen ska efter avslutat räkenskapsår för revisorerna göra tillgängligt bokslut och andra för revisorerna relevanta handlingar.

§62 Revisorer väljs för ett (1) år av årsmötet. Revisorer kan ej inneha några andra förtroendeuppdrag inom organisationen.

§63 Vid avsägelse eller frånfälle av revisor under mandatperiod ersätts denna av den kandidat som fick flest röster av de icke invalda kandidaterna vid senaste årsmötet. Om sådan kandidat saknas, och behov anses föreligga, kan revisor inadjungeras genom beslut i partistyrelsen. Om behov saknas förklaras posten vakant.

## Räkenskapsår

§64 Partiets räkenskapsår är kalenderår 1 januari - 31 december.

## Avstängning och uteslutning

§65 Medlemsgrupp som bryter mot denna stadga, aktivt motarbetar partiets syfte, värderingar eller attityder kan avstängas med omedelbar verkan av partistyrelsen. Nästkommande ordinarie årsmöte beslutar om uteslutning av avstängd medlemsgrupp. Avstängning påverkar inte medlemsgrupps stadgereglerade rättigheter i samband med årsmöte.

§66 Partimedlem som bryter mot denna stadga, aktivt motarbetar partiets syfte, värderingar eller attityder kan avstängas med omedelbar verkan av partistyrelsen. Partistyrelsen kan även upphäva avstängningen. Medlemsgrupp eller medlemsgrupper där partimedlemmen är medlem ska upplysas om en medlem blivit avstängd eller om en avstängning upphört. En avstängd medlem ges rätt och möjlighet att föra sin egen talan i avstängningsärendet och få det prövat på nästkommande årsmöte.
